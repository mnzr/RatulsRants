Title: মোজিলিয়ানদের আলাপচারিতা: IRC style
Date: 2013-11-23 01:13
Author: Ratul
Tags: how-to
Slug: মোজিলিয়ানদের-আলাপচারিতা-IRC

(মোজিলার উইকিতে IRC সম্পর্কিত পাতাটির অনুসরণে লেখা। IRC-এর ব্যবহার ও
প্রয়োগ বিস্তর বিধায় এই পোস্টটি শুধু অতি প্রয়োজনীয় কিছু ধাপে লেখা হল।
পরবর্তিতে আরও ধাপ এবং তথ্য যোগ করা হবে।)

নতুন মোজিলিয়ানদের প্রায়ই দেখা যায় IRC নিয়ে সমস্যায় পড়তে। IRC তেমন কঠিন
কিছু না একেবারেই, তারপরও এই আধুনিক যুগে ফেসবুক আর হোয়াটসঅ্যাপের মত সহজ
চ্যাট অ্যাপগুলো ব্যবহারে অভ্যস্ত মোজিলিয়ানদের এর সাথে পরিচিত হতে একটু
বেগ পেতে হয় :P ভয় নেই, এই পোস্টটি আগা-টু-গোড়া পড়ে ফেললেই আপনি বাকিসব
মোজিলিয়ানদের মত IRC তে বকর-বকর করা শিখে যাবেন :D

প্রযুক্তিগত দিক দিয়ে IRC বা Internet Relay Chat আসলেই অনেক পুরানো (১৯৮৮
সালে প্রচলন এর)। এটা এতটাই পুরানো যে WWW বা World Wide Web এর উদ্ভব-ও এর
আগে হয় নি! প্রযুক্তিগত দিক দিয়ে এটা একটি ইন্টারনেট প্রোটোকল যার সাহায্যে
একসাথে অগণিত মানুষের সাথে কথা বলা যায়। IRC তে কথা বলার জন্য প্রথমে কোন
IRC ক্লায়েন্ট দিয়ে পছন্দের IRC নেটওয়ার্কে সংযুক্ত হতে হয়। তারপর ইচ্ছে মত
সে সার্ভারের কোন চ্যাট "রুমে" ঢুকে রুমের সদস্যদের সাথে জমিয়ে গল্প করা
যায়। রুমগুলোয় কিছু অপারেটর বা মডারেটর থাকেন যাঁদের কাজ অনেকটা ফেসবুকের
গ্রুপগুলোর অ্যাডমিনদের মত। অবশ্য কিছু রুম থাকে যেগুলোর দরজা বন্ধ, মানে
পাসওয়ার্ড দেয়া, কিন্তু সেগুলো নিতান্তই ব্যক্তিগত আলাপের জন্য :)

এখন আপনি জেনে গেছেন IRC আসলে কি। IRC তে সংযুক্ত হওয়া যায় অনেক ভাবেই, এমন
কি কোন সফটয়্যার ইন্সটল করা ছাড়াই আপনি ওয়েব সাইট থেকে যে কোন IRC server এ
চ্যাট করতে পারবেন। কিন্তু সব সুযোগ সুবিধা মিলিয়ে আমরা ফায়ারফক্সেরি একটা
অ্যাড অন ব্যবহার করি চ্যাট করতে। তাহলে এখন মোজিলিয়ানদের সাথে আলাপ করতে
যাওয়া যাক :D

১. চ্যাট ক্লায়েন্ট: Chatzilla
=============================

আপনি যে কোন চ্যাট ক্লায়েন্ট ব্যবহার করতে পারেন, কিন্তু নতুন ব্যবহারকারী
হবার কারণে এত অপশন দিয়ে আপনাকে কনফিউজড করতে চাই না। একজন মোজিলিয়ান
হিসেবে IRC চ্যাটের জন্য আপনার সবচেয়ে সহজ উপায় হল Chatzilla. ফায়ারফক্স
ব্রাউজারে এই অ্যাড-অনটা ইন্সটল করে নিলেই চলে, তারপর মোটামুটি সব IRC
নেটওয়ার্কেই চ্যাট করতে পারবেন আপনি :D

ফায়ারফক্সের চ্যাটজিলা যোগ করতে ফায়ারফক্স মেনু থেকে Add-ons এ যান বা Ctrl
+ Shift + A চাপুন। যে পাতাটি আসবে তার Get add-ons ট্যাব থেকে Chatzilla
সার্চ করে ইন্সটল করে নিন। ব্যস, কোন ঝামেলা ছাড়াই একটা চ্যাট ক্লায়েন্ট
যোগাড় হয়ে গেল! Firerox মেনুতে (অথবা Tools মেনুতে) Chatzilla লেখায় ক্লিক
করলেই চ্যাটজিলা চালু হয়ে যাবে।

২. মোজিলিয়ান তোমার নাম কি, নিকে পরিচয়
=====================================

নিক(nick) বা ডাকনাম বলতে বুঝায় আপনি যে নাম নিয়ে চ্যাট করবেন তা। চালু হয়ে
যাবার সাথে সাথেই চ্যাটজিলা আপনার জন্য একটা সম্ভাব্য নিক ঠিক করে দেয়। এ
নামটি সাধারণত আপনার কম্পিউটারে আপনার ইউজারনেমটি-ই হয়ে থাকে। আপনি চাইলে
অন্য কোন নাম নিতে পারেন খুব সহজে:

ক.  চ্যাটজিলা উইন্ডোর বাম পাশে নিচের দিকে আপনার নামে ক্লিক করে এবং তারপর
Change nickname  থেকে

খ. অথবা এরকমভাবে কমান্ড দিয়ে:

> /nick nickname

নাম পাল্টানোর পর মেসেজ বক্সে এ ব্যাপারে মেসেজ দেখতে পাবেন।

৩. মোজিলার চ্যাট সার্ভারে যুক্ত হওয়া
====================================

মাত্র তো চ্যাটজিলা চালু করা হল এবং নিক নেম একটা ঠিক করা হল। এখনও আসল
কাজটাই বাকি: মোজিলার চ্যাট সার্ভারের সাথে যুক্ত হওয়া। চ্যাটজিলার জন্য এ
কাজটা খুবই খুবই সহজ। চ্যাটজিলা চালু করলে খেয়াল করে দেখবেন মেসেজ বক্সে
অনেক মেসেজ আসার পর সবশেষে এরকম কিছু লেখা থাকে: "[INFO] Available
networks are..." এ লিস্টের moznet-ই হল মোজিলার চ্যাট সার্ভার। এই নামটিতে
ক্লিক করলে সার্ভারের কিছু ডিফল্ট মেসেজ দেখাবে এবং এর পর আপনি যে কোন
চ্যাট রুমে ঢুকতে পারবেন!

নিক রেজিস্টার করার খুব একটা প্রয়োজন নেই যদি আপনার নিকটি ইউনিজ হয়ে থাকে
:P কিন্তু তারপরও নিক রেজিস্টারের পদ্ধতি এখানে সংযুক্ত করা হবে পরবর্তীতে।

৪. দরজা-জানালা ছাড়া রুম?
========================

একেকটা চ্যাট সার্ভারে হাজারো chat room থাকে। মোজনেটে প্রায় নয়শ'টির মত
চ্যাটরুম আছে। এই একেকটি রুমে স্থানীয় কমিউনিটির আলোচনা থেকে শুরু করে
পরবর্তি ফায়ারফক্স ব্রাউজার কেমন হবে তার আলোচনা থেকে দুপুরের খাবারের পর
হালকা আড্ডা দেয়ার মত সব ধরণের আলাপই হয়ে থাকে। জনপ্রিয় চ্যাটরুমগুলোর
মধ্যে আছে \#newbies, \#introduction, \#mozillians ইত্যাদি।

মোজিলা বাংলাদেশের আলাপ হয় \#bangladesh রুমটিতে এতে যোগ দিতে লেখার ঘরে এই
কমান্ড লিখে এন্টার দিন:

> /join \#bangladesh

আপনি চাইলে \# এর পর যে কোন নামই দিতে পারেন, দিলে সে নামে কোন একটি
চ্যাটরুমে আপনাকে সংযুক্ত করে দেয়া হবে। এই নামে কোন রুম না থাকলে নতুন
একটা রুমও তৈরী হতে পারে এবং সেটিতেও অন্যান্যসব রুমের মত কথা বলা যাবে।

আজকেই তাহলে বসে যান চ্যাটজিলা নিয়ে :D বাংলাদেশের চ্যাটরুমে গিয়ে hello
বলে আসুন!
